---
layout: post
title: Post-0058
author: sal
image: assets/images/0058.jpg
categories: [telugu]
tags: []
---
మాఅమ్మమ్మగారి ఊరు.......  నాటి మునిఖండ......   నేటి ముంగండ:  <br>
 మునులు మరియు ఋషీశ్వరులు ఎక్కువగా సంచరించెడి ప్రదేశం కాబట్టి మాఅమ్మమ్మగారి ఊరికి పూర్వకాలంలో “మునిఖండ” అనేపేరు ఉండెడిది. కాలక్రమేణా అది రూపాంతరంచెంది “ముంగండ” గా మారింది. ఆఊరిచివర గన్నవరంవెళ్ళే మార్గంలో ఏడుమఱ్ఱివృక్షములు ఉన్నవి. అక్కడ మునీశ్వరులు తపస్సులు చేసికొనెడివారని చెప్తారు.  <br>
 ముంగండలో తూర్పున ఒకదాని ప్రక్కన ఒకటి రెండు శివాలయాలు కలవు. వాటిలో ఒకటి శ్రీఉమామూలేశ్వరస్వామి మరియు రెండవది శ్రీపార్వతీరాజేశ్వరస్వామి. ఊరికి పడమరవైపు చెరువు సమీపంలో  వేణుగోపాలస్వామి ఆలయంకలదు. దీని ప్రక్కనే ఆంజనేయుని ఆలయం, దానికి ఒక ఫర్లాంగు దూరంలో చెరువు సమీపంలోనే లక్ష్మీగణపతి ఆలయం కలవు. ఊరి చివర గ్రామదేవతయైన ముత్యాలమ్మ అమ్మవారి ఆలయంకలదు. ముంగండలో ప్రతియేటా ప్రసిద్ధి చెందిన చింతామణి గణపతి నవరాత్రులను గణపతిమందిరంలో అత్యంత వైభవంగా జరుపుతారు. ప్రతియేటా వేలకొలదీ భక్తులు అనేకప్రాంతాలనుండి వచ్చి గణపతిని దర్శించి ప్రసాదాన్ని స్వీకరించి తరిస్తూ ఉంటారు. దసరాలలో శారదా దేవి నవరాత్రులనుకూడా అత్యంత ఘనంగా జరుపుతారు. ప్రతియేటా వైశాఖ మాసంలో ఆదివారంనాడు ముత్యాలమ్మ అమ్మవారి తీర్థం మరియు జాతర అత్యంత ఘనంగా జరుగుతుంది. రెండవ గ్రామదేవతయైన ముత్యాలమ్మ అమ్మవారి తీర్థం జ్యేష్ఠ మాసంలో ఆదివారంనాడు జరుగుతుంది.  సంక్రాంతిపండుగలలో కనుమరోజు ప్రభలతీర్థంజరుగుతుంది. శ్రీరామనవమి, కృష్ణాష్టమి, శివరాత్రి ఘనంగా జరుగుతాయి.  <br>
 ముంగండ గ్రామం అనేకమంది మహనీయులు పుట్టిన పుణ్యస్థలం. ముఖ్యంగా మాతాత గారి(అమ్మమ్మగారి భర్త) వంశానికి చెందిన ప్రముఖ పండితుడు ఉపద్రష్ట జగన్నాధ పండితరాయలు పుట్టిన ఊరు. ఈఊరిలోనే ప్రముఖ పండితులైన పుల్య ఉమామహేశ్వర శాస్త్రిగారు, నడిమింటి సర్వమంగళ శాస్త్రిగారు జన్మించారు. మాతాతగారికి ముత్తాతగారైన ఉపద్రష్ట గణపత్యావధాన్లుగారు ప్రఖ్యాతి చెందిన జ్యోతిష శాస్త్రవేత్త. కాటన్ దొర గన్నవరం అక్విడక్టును కట్టడానికి ముహూర్తం ఉపద్రష్ట గణపత్యావధాన్లుగారి చేత పెట్టించారు. ఆయన జ్యోతిషపాండిత్యానికి మెచ్చుకొని కాటన్ దొర ఆయనను సన్మానించారు. మాతాతగారైన ఉపద్రష్ట (ముక్కు)వెంకట సూర్యనారాయణ (దత్తుడు) గారు ఉభయ భాషాపండితుడు. ఆయన గ్రామంలో ప్రజలకు సంస్కృత భాషయందలి గ్రంధాలను చదివి అనువదించి చెప్పటంలో దిట్ట. ఖండవిల్లి సూర్యనారాయణ శాస్త్రిగారు ప్రముఖ పండితుడు. ఆఊరిలో ఖండవిల్లి దీక్షితులు గారిది వైద్యంలో అందెవేసినచెయ్యి. ముక్కామల నరసింహంగారు చాలామంది విద్యార్ధులకు వేదాలను నేర్పి స్మార్తలుగా వారిని తీర్చిదిద్దిన ప్రజ్ఞాశాలి. గొడవర్తి నరసింహంగారు ఆయుర్వేదంలో దిట్ట.  <br>
 బ్రాహ్మణులలో వైదికులలో వేగినాట్లకు పుట్టినిల్లు ముంగండ. వేగినాట్లలో చాలా మంది ఇంటిపేర్లు ఆఊరిలోనే పుట్టాయి. వారిలో ముఖ్యంగా ఉపద్రష్ట, ఖండవిల్లి, ముక్కామల, ముక్కు, చెరుకూరి, సరస్వతుల, పెనుమర్తి, మండ, చీమలపాటి, సింహంభట్ల, ఈశ్వరభట్ల, బుస్సారభట్ల, జగ్గుభట్ల,  గొడవర్తి, కూచి, చెల్లూరి, మంత్రవాది, గోదావరి, సుసర్ల, భమిడి, పుల్య, నడిమింటి, కోమలి, పిన్నింటి, గూడపర్తి, అవధాన్ల, ఖండ్రిగ, పెయ్యల, గోవిందవఝల, కోరాడ, మహీధర, మిక్కిలి, గుడిమెట్ల, భాట్టం, గెడ్డం మొదలైనవారికి పుట్టినిల్లు ముంగండ.  <br>
 1980-1990 మధ్యకాలంలో ముంగండ క్రికెట్ టీం కోనసీమలో మంచి క్రికెట్ టీంగా అగ్రస్థానంలో ఉండెడిది. అందులో మా నలుగురు మేనమామలైన ఉపద్రష్ట గణపత్యవధానులు, ఉపద్రష్ట రామప్రసాద్(రామం), ఉపద్రష్ట సుబ్రహ్మణ్యం (సుబ్బయ్య, ఈయనను గవాస్కర్ అనెడివారు), ఉపద్రష్ట వెంకట సత్య భాస్కరం (బాచి, ఈయనను ముంగండ కపిల్ దేవ్ అనెడివారు) చాలాబాగా ఆడెడివారు. వీరితోపాటుగా ఫాస్ట్ బౌలింగ్ లో ప్రముఖులు  నడిమింటి సుబ్బయ్య, నడిమింటి రమణ, ముక్కామల ఉమామహేశ్వర శాస్త్రి,  ముక్కామల పాపన్నశాస్త్రి, పిన్నింటి సూరిపండు, భమిడి రమణమూర్తి, యనమండ్ర విశ్వనాధం ఆడెడివారు. బ్యాటింగ్ లో ప్రముఖులు పుల్య మూర్తి, ముక్కామల అబ్బీస్ (ఈయనను డేవిడ్ బూన్ అనెడివారు), పిన్నింటి వేణు, పిన్నింటి నాగు, మంత్రవాది నాగు ఆడెడివారు.  <br>
 ముంగండలో అనేకమంది వేరే రాష్ట్రాలకు, వేరే దేశాలకు వెళ్ళి ఉన్నత విద్యలనభ్యసించి చాలా ఉన్నత పదవులలో ఉన్నారు. ఇన్ని విశిష్ఠతలు కలిగిన మా అమ్మమ్మగారి ఊరు........ ముంగండ.  <br>
 Written by Nemani .V.V.S.N.Murty, Lecturer in Physics, NEDUNURU, E.G.Dt., Mobile: 9440249930.