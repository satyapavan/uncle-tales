---
layout: post
title: Post-0019
author: sal
image: assets/images/0019.jpg
categories: [telugu]
tags: []
---
మార్చిలొనే మనల్ని వడియాల్లా వేయించేస్తున్న ఈ ఎండల్ని చూస్తుంటే పాత రోజులు జ్ఞాపకం వస్తున్నాయి. మునుపూ ఎండలు ఉన్నాయి. కానీ వాటికి మనం ఇంత భయపడింది లేదు. వాటిని ఎలా ఉపయోగించుకోవాలో అలా ఉపయోగించుకొనేవారు. నాకయితే బాగా గుర్తు, వేసవి కాలం వచ్చిందంటే మాబామ్మ ,అమ్మ, చాలా బిజీ గా వుండేవారు. మాకు పరీక్షల హడావుడి, వాళ్ళకి ఇంకొరకం హడావిడి. నులకమంచాలు, మడతమంచాలు, బైటవేసి, ఏడాదికి కొన్న పప్పులు ఎండబెట్టి, అన్ని డబ్బాలలో పోసి అటకెక్కించడం పెద్దపని. అది అవుతూనే, వడియాలు పెట్టే కార్యక్రమం మొదలు. గుమ్మిడి వడియాలు, సగ్గుబియ్యం వడియాలు, చల్ల మిరపకాయలు, పిండి వడియాలు, అబ్బో పెద్ద బృహత్తర కార్యక్రమం. నాలుగు ఎండలకే, వడియాలు, గలగలలాడుతూ ఎండిపోయేవి. మధ్యలో పచ్చివడియాలు, అన్నంలోకి వేయించుకొని, ఎంతో ఇష్టంగా తినేవాళ్ళం. ఈలోపు మా పరీక్షలు అయిపోయేవి. మళ్ళీ వూరగాయల కార్యక్రమం మొదలు. పప్పులడబ్బాలు, వడియాల డబ్బాలు, అన్ని వరసగా ఆటకకెక్కేవి. జాడీలు అన్ని బుద్దిగా కిందికి దిగేవి. మళ్ళీ వూరగాయల కార్యక్రమం మొదలు. ఆవాలు, మిరపకాయలు, ఉప్పు ఎండబెట్టడం, పనివాళ్ళచేత ఇళ్లలోనే కుందిరోళ్లలో ఆవకాయ కారాలుకొట్టించడం, అన్నికొలతలు కొలుచుకొని, జాడీలకెత్తించడం, మరునాడు, సొంత తోటలోంచికాని, లేదా వాడుగ్గా ఇచ్చే చెట్టునించి కాని కాయలు కోయించి తేవడం, వెంటనే కాయలు నీళ్ళల్లో వేసి కడగడం మావంతు. ముందురోజే మరకత్తి పీటని అటకమీంచి దించి, కడిగి, శుభ్రంచేసి ఉంచేవారు. నాన్నగారు మరకత్తి పీట తో కాయలుతరిగితే, జీడీ తీయడం మావంతు. బామ్మ పర్యవేక్షణలో అమ్మ ఆవకాయ కలిపి జాడీలకెత్తి, ఆ మహాయజ్ఞం జయప్రదంగా పూర్తి చేసేది.  మరునాడు మాగాయా తొక్కుడు పచ్చళ్ళపని.  <br>
 ముందురోజే ఆవకాయ కాయతోపాటు, మాగాయకి కూడా మామిడికాయలు తెచ్చి నీళ్ళల్లో వేసి ఉంచేవారు. తెల్లవారి లేస్తూనే అమ్మ పాతదుప్పటి పరిచి రడీ ఐయ్యేది. మేమందరం కాయలన్ని తుడిచి పెడితే, ఇరుగుపొరుగు అత్తయ్యలందరూ కదనరంగానికి వచ్చే వీరనారుల్లా కత్తిపీటలు వేసుకొని తయారై వచ్చేవారు. వదినా, అత్తయ్యగారు, పిన్నిగారు, అంటూ కబుర్లు చెప్పుకుంటూ అలవోకగా రెండువందల కాయల్ని, మాగాయకి, తొక్కుడు పచ్చడికి తరిగేసి, కావాలంటే ఉప్పేసి ముక్కల్ని జాడికెత్తేసి, మరీ ఇంటి కెళ్లేవారు,.  <br>
 ఒకరికి ఒకరు మేమున్నాము మీకు, అన్నట్లుగా ఆరోజుల్లో వుండేవారు. పనిసాయం, మాటసాయం, ఆర్థికసాయం, చేసుకుంటూ ఒకరుకిఒకరు అండదండలుగా ఉండేవారు...  <br>
 అవకాయలపర్వం పూర్తయ్యేసరికి, అత్తయ్యలు, పిల్లలు, వేసంగి సెలవలకి, అమ్మమ్మల ఇళ్ళకి రావడం మొదలయ్యేది. ఇంక వొకటే సందడి. పెద్దలకి వాళ్ళ కబుర్లు, పిల్లలకి వాళ్ల ఆటపాటలతో వొకటే సందడి.  <br>
 సాయంత్రం అయ్యేసరికి మా వీరమ్మ  పెరడంతా పేడనీళ్లతో   కళ్ళాపూజల్లి ముగ్గేసి అందరికి పట్టెమంచాలు, మడతమంచాలు, వేసి పక్కలేసి వెళ్ళేది.  <br>
 ఆరుబయట హరికేన్ లాంతరు మధ్యలో పెట్టుకొని అందరం చుట్టూ కూర్చుని కబుర్లు చెప్పు కుంటూ భోజనం చేసిన ఆరోజులు ఇప్పటికి నా కళ్ళకి కడుతున్నాయి. నాకే కాదు, ఇలాంటి అనుభవం మీకందరికీ వుండేవుంటుంది.  <br>
 రెండురోజుల తరువాత కొత్తవకాయ, మామిడిపండుతో అన్నం తింటుటే, స్వర్గం బెత్తెడు దూరంలో ఉన్నట్టు ఉంటుంది.  <br>
 నాన్నగారు వేసవి వస్తూనే ఓ  పాతిక తాటాకు విసిన కర్రలు కొనేసి అందరి మంచాల దగ్గర పెట్టేసివారు. పెరట్లో మంచాలు వేసుకొని పడుకొంటే ఆవేపచెట్టు నుండి వచ్చే గాలి, కొబ్బరాకుల గలగలలు, ఆకాశంలో చుక్కలు, చంద్రుడు, వెన్నెల, చుక్కల్ని చూపిస్తూ బామ్మ చెప్పే కబుర్లు ,,,,,,, నిద్రఎప్పుడు పట్టింది తెలిసేదికాదు.  <br>
 ఇప్పట్లా ఫాన్, ఏసీ లు ఏమీ లేని రోజులు. అయినా ఏమీ కష్టం అనిపించేదికాదు.  <br>
 ఆరోజులు ఈరోజులు పూర్తిగా అనుభవించిన తరం మాది. మాతరం కనుమరుగు అవుతే బహుశా ఇలాంటి అనుభూతుల్ని మీతో పంచుకొనే, పెద్దలు ఇంకోపదేళ్ళ తరవాత ఎవరూ వుండరు. అందుకే ఆనాటి ముచ్చట్లు మీతో పంచుకుందాం అనిపించింది.